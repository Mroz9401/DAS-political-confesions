Polsko má za sebou parlamentní volby. Odhady výsledků naznačují, že po osmi letech nepovede vládu Právo a spravedlnost. Pravděpodobná je koalice tří opozičních stran v čele s Donaldem Tuskem. Pokud by to opravdu takhle dopadlo, mělo by to podle vás dopad na Česko a na česko-polské vztahy?
Především musíme počkat na to, až výsledky budou opravdu sečteny. Je sečteno asi 60 procent, trend je nicméně potvrzován. V Polsku se vytváří z dosavadních opozičních sil nějaká možná budoucí vláda. Polský systém dává hodně silnou pozici prezidentovi, tak ještě uvidíme, jak se to celé bude vyvíjet.

Přehrát 00:00 / 32:53 
Poslechněte si celý rozhovor s premiérem Petrem Fialou (ODS) v audiozáznamu.


V každém případě pro Českou republiku jsou důležité dobré vztahy s Polskem. Polsko je náš soused, ale i přirozený partner. A ať bude v Polsku jakákoliv vláda, tak se budu osobně snažit o to, aby ty vztahy byly opravdu dobré. Je to v zájmu České republiky.

Možná si vzpomenete, že hned na začátku naší vlády jsem se domluvil s polskou stranou na řešení otázek, které dlouhodobě vztahy komplikovaly, jako byla třeba otázka smlouvy kolem dolu Turów a dalších věcí.

Myslím si, že to bylo jenom ku prospěchu. Jak se brzy ukázalo, tak společně čelíme důsledkům ruské agrese na Ukrajině, společně čelíme všem bezpečnostním a dalším rizikům, které tato situace přináší.

Ať bude v Polsku jakákoliv vláda, tak se budu snažit o to, aby vztahy mezi našimi zeměmi byly co nejlepší.

Mluvil jste o dobrých vztazích s dosavadní vládní koalicí, se současnou hlavní stranou Právo a spravedlnost. Koneckonců s Jaroslavem Kaczynskim a Mateuszem Morawieckým jste byl loni v Kyjevě. Ve Dvaceti minutách Radiožurnálu jste před necelými dvěma lety mluvil o dobrých vztazích, které máte právě s dosavadním premiérem Polska. Je vám osobně líto, pokud Právo a spravedlnost nebude Polsku v těch dalších letech vládnout?
Právo a spravedlnost je strana, se kterou jsme s ODS spojeni ve frakci Evropských konzervativců a reformistů. Spolu s britskými konzervativci jsme byli stranou, která tuto frakci zakládala. Vztahy i tam máme velmi rozumné a konstruktivní.

S Morawieckim jsem prožil řadu věcí, včetně té cesty do Kyjeva a to jsou věci, které samozřejmě sbližují. Je to člověk, který je proevropsky orientován, byť s řadou výhrad, které Polsko a Právo a spravedlnost mají. Je to člověk, který je jednoznačně prozápadně a euroatlanticky orientován s úzkou vazbou Evropy na Spojené státy.



Předseda vlády Petr Fiala (ODS) | Foto: Agáta Faltová | Zdroj: Český rozhlas
Je to člověk, který má jasno v základních otázkách, odkud hrozí Evropě a střední Evropě nebezpečí, a proto od začátku měl tu jasnou proukrajinskou a protiruskou politiku. To jsou všechno věci, které tady hrály pozitivní roli v minulosti.

Ale teď už nebudou…
Ale znovu říkám, obě alternativy jsou proevropské, prozápadní a já se v každé konstelaci budu snažit, abychom vztahy měli co nejlepší.

Je to o to důležitější, že situace ve střední Evropě jednoduchá není. Není ani jednoduchá spolupráce mezi zeměmi Visegrádské čtyřky neboli zemí V4. Všichni tušíme, že dobré vztahy v prostoru střední Evropy jsou důležité.

Nikdy jsem se nesoustředil jen na spolupráci v rámci V4, pro mě jsou důležité vztahy s Rakouskem, Německem a dalšími zeměmi v Evropě, tak je to správně pro Českou republiku.

Ale je dobrá určitá stabilita vztahů a spolupráce ve střední Evropě, a o to se budu snažit i v této konstelaci.

Selhání migrační politiky
Když mluvíte o vztazích ve střední Evropě, Německo podle listu Die Welt chce zavést stacionární kontroly na hranicích s Českem, Polskem a Švýcarskem. Je Česko na tuhle variantu připraveno? A pokud k tomu opravdu dojde, bude třeba uvažovat o zpřísnění režimu na hranicích se Slovenskem?
Česko na takovou situaci připraveno je. Je ale potřeba říct, že žádné takovéto rozhodnutí nepřijímám s nějakou radostí a stejně tak naprosto bez radosti dělám ve vládě taková rozhodnutí, jakým je obnovení kontrol na hranicích se Slovenskem. A už jsme to udělali podruhé.

Musíme si uvědomit, že všechny tyto kroky jsou nutné pro to, abychom zabránili nelegální migraci a zastavili trasy, kterými jsou migranti za pomocí pašeráků a organizovaného zločinu přesouváni do Evropy.


Státní dotace na sport by měly příští rok činit stejně jako letos 6,9 miliardy korun, uvedl premiér Fiala

ČÍST ČLÁNEK

Nicméně, každé takové opatření znamená ztrátu něčeho mimořádně cenného na Evropské unii, a tím je volný, otevřený prostor bez hranic. Opatření jsou z tohoto hlediska určitou komplikací a je znamením selhání společné migračně-azylové politiky.

A proto se spolu s dalšími lídry některých členských států Evropské unie snažíme o to, aby migračně-azylová politika byla důslednější, přísnější, lépe chránila vnější hranici a návratová politika byla silnější, více jsme pracovali se třetími státy.

Abychom ten problém neřešili v době, kdy nelegální migranti už jsou na území Evropské unie, ale ještě předtím. A pak se vyhneme takovým věcem, jakými jsou namátkové kontroly na hranicích.

V pondělní zprávě Die Welt se nemluví o namátkových, ale o stacionárních kontrolách. Pokud vím, máte v úterý jednání Evropské rady, byť formou videokonference. Budete otevírat tohleto téma? Budete se snažit o zamezení těchto kontrol?
O tom se bavíme v podstatě na každé Evropské radě, ať už je formální či neformální. Zítra má být speciálně zaměřená na otázky, které souvisejí s teroristickými útoky na Izrael, ale následující Evropskou radu máme za týden a migrace bude jedním z hlavních témat.

Všechna tato opatření jsou jenom řešení následku. My musíme řešit příčiny a musíme ten problém řešit ještě dřív, než ho máme na území Evropské unie. A proto je potřeba změnit návratovou politiku. Proto taky Česká republika podpořila první verzi Migračního paktu jako pokus udělat něco ráznějšího proti nelegální migraci.


Polská opozice má nakročeno k sestavení vlády. Právo a spravedlnost by naopak potřebovalo hodně ‚Jidášů‘

ČÍST ČLÁNEK

To znamená, že zítra nebudete apelovat na Německo, aby kontroly nezpřísňovalo?
Těch jednání s německou stranou proběhla celá řada. Problematika se netýká České republiky. Kdyby se týkala, je řešení jednodušší. Kontroly se zavádějí, pokud vím, s Polskem i Švýcarskem, s Rakouskem už dlouhodobě běží. Není to opatření mířené proti České republice. A taky to není opatření, které se dá řešit jenom na bilaterální bázi. Vyžaduje to širší řešení.

S německou stranou, se spolkovou vládou i s vládami spolkových zemí na hranicích s Českem jsme v permanentním kontaktu. Ministr vnitra Vít Rakušan (STAN) byl informován německými kolegy. Těch jednání už v minulosti proběhla celá řada.

Stejně jako naše zavedení dočasných kontrol na hranici se Slovenskem bylo koordinováno s Polskem a Rakouskem. A Slovensko zase zavedlo kontroly na hranicích s Maďarskem. To jsou všechno věci, které se nedají řešit bilaterálně. Nedají se řešit mezi dvěma státy, protože se týkají celého systému. A my musíme systém změnit a začít konečně něco dělat proti nelegální migraci společně jako Evropa a ještě dřív, než problém máme na území Evropské unie.

Minulý týden jste v reakci na útok Hamásu v Izraeli napsal na síť X (dříve Twitter), že jste přesvědčen, že evropské programy pro pomoc Palestině musíme zastavit do doby, dokud neprojdou důkladnou revizí. Přidal jste k tomu heslo: „Ani cent z evropských peněz na podporu terorismu.“ Následně v sobotu předsedkyně Evropské komise Ursula von der Leyenová oznámila, že Evropská unie s okamžitou platností ztrojnásobí humanitární pomoc pro pásmo Gazy na víc než v přepočtu 1,8 miliardy korun. Znamená to, že jste o svém postoji nepřesvědčil Evropskou unii a pokusíte se ostatní přesvědčit na zítřejší Evropské radě?
Ne, to jsou dvě rozdílné věci. Jedna věc je, že v tuto chvíli nejdou žádné finanční prostředky pro palestinskou správu v pásmu Gazy a všechny programy budou podrobeny revizi. A to je správné a za tím si jednoznačně stojím.
